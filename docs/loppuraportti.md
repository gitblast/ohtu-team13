### Team13 

- Jarkko Mämmelä 
- Jussi Mäki-Kahra 
- Veli-Matti Yli-Rasku 
- Lauri Halttunen 
- Joona Huuhtanen 
- Tomas Valkonen  

 

# Miniprojektin loppuraportti 

 

Ryhmämme muodostettiin automaattisesti ryhmän jäsenten miniprojektiin ilmoittaumissovellukseen antamien sopivien aikojen perusteella. Ryhmällämme oli haasteita aikataulujen yhteensovittamisessa. Kaikki ryhmämme jäsenet pääsivät paikalle vain maanantaisin, jolloin oli asiakastapaaminen. Osa ryhmästä pääsi paikalle Discordiin työskentelemään yhdessä keskiviikkoisin ja osa torstaisin. Myös muutamana perjantaina kokoonnuimme. Retrospektiivejä pidimme yhteensä kaksi, toisessa sprintissä maanantaina ja kolmannessa sprintissä torstaina. 

## Ensimmäinen sprintti 

Ensimmäisessä sprintissä meillä oli hyvin vähän aikaa itse ohjelmoinnille. Työnjako oli epäselvä ja aikaa meni Scrumiin totutteluun ja käytännön järjestelyjen tekemiseen. Product backlog lisättiin GitHubin projectseihin, ja samasta paikasta löytyi myös jokainen sprint backlog. Tämä teki backlogistamme hieman sekavan projektin edetessä, kun sarakkeita tuli lisää joka viikko. Myös UTF-8:n kanssa oli ongelmia. Ensimmäinen asiakastapaaminen tapahtui valmistelematta ja se huomioitiin. Selviä rooleja ei ollut ja sovellusta demotessa asiakkaalle emme käyttäneet kunnollisia kirjan nimiä tai kirjoittajia ja saimme näistä aiheista ohjaavaa palautetta. Sovellus oli kuitenkin asiakkaan vaatimusten mukaan toiminnallinen, vaikka automaattisia testejä ei montaa ollutkaan. 

## Toinen sprintti 

Toisessa sprintissä merkittävänä ongelmana oli kokemattomuus JavaFX:n testaamisesta ja testaamiseen tutustuminen vei kohtuuttoman suuren osan käytettävissä olevasta ajasta. Lisäksi JavaFX vaati hieman yllättäen käyttöjärjestelmäkohtaiset versiot pakattuun ohjelmaan, eikä siis suostunut aluksi toimimaan kaikilla kehityksessä käytetyillä alustoilla. Toisen asiakastapaamiseen valmistauduimme saamamme palautteen mukaisesti. Sovimme roolit ja mietimme etukäteen mahdollisia toiveita ja kysymyksiä mitä asiakkaalla voisi olla ja mitä näistä mahdollisista toiveista pystyisimme toteuttamaan tulevalla sprintillä. Suunnittelun ansiosta asiakastapaaminen oli onnistunut ja saimme paljon positiivista palautetta. 

## Kolmas sprintti 

Kolmannessa sprintissä aloitimme rivakasti uuden toiminnallisuuden lisäämisestä. Tämä vaihe tapahtui tehokkaasti kokemuksen ja edellisen viikon koodin refaktoroinnin ansiosta. Tämän jälkeen suurin osa koodauksesta oli testaamista tai sovelluksen ulkoasun muokkausta ja osittain refaktorointia koodin selkeyttämiseksi. Testaaminen nopeutui, kun ryhmä oppi yhdessä enemmän TestFX:n käytöstä. Jäi kuitenkin yhä epäselväksi, miten testata muutamia graafisen käyttöliittymän oleellisia toimintoja, kuten sovelluksen näkymien vaihtumista. Kaikki sovelluksen toiminnallisuus ja käyttökokemus testattiin manuaalisesti ja tutkivalla testaamisella, joten nekin kohdat, joita automaattiset testit eivät kattaneet, tulivat pätevästi testatuksi. Loppujen lopuksi saimme aikaan sellaisiakin toiminnallisuuksia, jotka asiakas oli määritellyt toiminnallisuuksiksi, jotka toteutetaan vain, jos jää ylimääräistä aikaa. 

### Demotilaisuus 

Demotilaisuuteen valmistauduimme kokoontumalla sekä sitä edeltävänä päivänä lopputarkastuksen ja retrospektiivin yhteydessä, ja tunti demotilaisuutta aiemmin kenraaliharjoituksen merkeissä. Edeltävänä päivänä päätimme selkeän roolinjaon ja kenraaliharjoituksessa varmistimme, että kaikki tarvittava käsitellään selkeästi ja aikataulussa pysyen. Demotilaisuus sujui mielestämme asiallisesti ja suunnitelmaa mukaillen. 

 

## Mitä opimme 

Projektin aikana opimme paljon automaattisten testien tekemisestä ja koodin refaktoroinnin tärkeydestä. Toisaalta projektin loppuvaiheessa tuntui turhalta kirjoittaa testejä vain testikattavuuden kasvattamisen vuoksi. Opimme, miten asiakastapaamisessa toimitaan ja miten tärkeää siihen on valmistautua. Olisimme halunneet oppia testaamisesta enemmänkin, kuten esimerkiksi miten TestFX:llä voi testata Scenen vaihtumista. Scrumin toimintamallit selkeytyivät meille projektin aikana ja sen ansiosta, mutta burndown-kaavion käyttäminen ei tuntunut tämän projektin kannalta hyödylliseltä, ja sen hyödyistä opimme vähemmän. 

Itse koodaus sujui hyvin ja ilman suurempia ongelmia. Yhteisissä koodaussessioissa sovimme suullisesti, mitä kukin lähtee työstämään, ja pidimme repositorion ajan tasalla. Näin suurimmilta merge conflicteilta ja päällekkäiseltä työskentelyltä vältyttiin. Lisäksi yhdessä koodatessa oli helpompaa kysyä mielipiteitä ja vinkkejä toteutustapoihin ja -käytäntöihin liittyen. Yhteisten työskentelysessioiden ulkopuolella kommunikoimme toisinaan chatissa, jos lisäsimme uusia toiminnallisuuksia tai muokkasimme koodia merkittävästi. 

Seuraavassa projektissa voisimme kirjoittaa testit aiemmassa vaiheessa ja panostaa dokumentaatioon. Voisimme myös pitää huolen, että backlog ja työnjako pysyy selkeänä ja jakaa backlogin taskeiksi paremmin. Ensi kerralla osaamme valmistautua asiakastapaamisiin hyvin alusta alkaen. 
